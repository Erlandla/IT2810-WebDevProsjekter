I denne oppgaven skal du lage en webside hvor du presenterer 2 selvlagde "interaktivte kunstverk». Vi tenker her på en figurer av 2D-objekter som kan etterligne noe eller være helt abstrakt (f.eks. tekst, sirkler og firkanter av forskjellig størrelse som du forsøker å sette sammen til noe som kanskje ser estetisk eller morsomt ut). Målet med oppgaven er at du skal lære det som er beskrevet i læringsmålene og du velger selv hvor mye arbeid du legger i selve kunstverket utover det som er listet som minimum. Det ene bildet skal være hardkodet med SVG-elementer og det andre skal være basert på HTML 5 canvas og canvas-api'et. Hensikten med dette er selvsagt at du skal få erfaring med begge og lære om forskjellene. Det er selvsagt helt greit om bildene dine ikke er helt identiske, så lenge du kan redegjøre for forskjelelr.

Oppgaven løses **individuelt** og skal leveres som en zip-fil.

Etter innlevering skal du se over innleveringen fra andre ved hjelp av EduFlow. For å få godkjent oppgaven og deltatt i medstudentvurderingen, må du levere innen tidsfristen.

Oppgaven evalueres i forhold til læringsmålene som er beskrevet under.

## Krav til innhold og funksjonalitet på websiden
Følgende elementer skal være med på websiden (heretter kalt side-elementer):
1. Litt "informasjon om kunstneren» (ikke bruk ditt eget navn siden medstudenter skal se over oppgaven). I praksis er det snakk om at siden skal ha en overskrift og litt tekst.
2. Selve bildene:
    - Bildene skal ha en viss kompleksitet, men ikke større enn at den kan kodes manuelt i SVG eller med enkel programmering (minimum 5 elementer med litt variasjon i både type og fargelegging).
    - Bildene skal ha en form for animasjon (et eller annet som er i bevegelse). I praksis skal du demonstrere bruk av løsninger for animasjon av SVG.
    - Bildene skal demonstrere en form for interaktivitet på figurnivå, eksempelvis ha et figurelement som skifter farge eller størrelse ved mouseover eller annen brukerinteraksjon med dette spesifikke elementet. 
3. Nederst på siden skal du ha en knapp eller annet klikkbart element for å vise/skjule dokumentasjon (se lenger ned for beskrivelse av hva som skal dokumenteres). 
- Siden som helhet skal ha et «godt» design (som selvsagt er vanskelig å definere hva er, men vi ser etter om det er en "ide" bak utformingen og ikke bare noe som er basert på default HTML utseende). Eksempelvis bør du ha gjennomført bruk av fonter og fornuftig bruk av fontstørrelse, ryddig layout av side-elementene med passe mellomrom og at side-elementene er plassert fornuftig i forhold til hverandre. God bruk av marger etc. 
- Siden skal vise god forståelse for interaktivitet og animasjon.
- Siden skal fungere godt med tanke på at vinduets størrelse endrer seg / forskjellig skjermstørrelse etc.


## Krav til bruk av teknologi
- Bruk av SVG (Scalable Vector Graphics) for ett av bildene
- Bruk av HTML5 canvas og canvas-apiet for opptegning av ett av bilden
- Bruk av CSS-grid og/eller CSS Flexbox for layout av side-elementene
- Bruk av en løsning for animasjon: SVG animation, CSS animation/transition, DOM-programmering eller Web animation api (unngå bruk av tredjeparts api'er/bibliotek).
- Bruk av jQuery-biblioteket

NB! Du skal ikke bruke andre api'er selv om det kunne gjort jobben enklere. Målet er å repetere/lære det grunnleggende.

## Krav til testing
- Websiden skal fungere og ha lik oppførsel i forskjellige weblesere for pc. 
- Du skal teste i minimum to forskjellige weblesere (bruk de mest vanlige som Safari, Edge, Firefox, Chrome, ...).
